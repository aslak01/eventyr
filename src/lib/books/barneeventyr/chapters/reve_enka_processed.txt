Reve-enka.

Det var engang en rev og en revefrue, som
bodde langt inne i skogen i revehuset. De var
venner og vel forlikt, og levde så godt ihop, som
parfolk kan gjøre. Men så var det en dag reven
hadde vært i hønsehuset til bonden, og der åt han
rubb og stubb, og det var vel mye for ham. Så
blev han syk og døde; og alt det revemor sørget
og gråt, så hjalp det ikke, han var død og
blev død.
Men da han var kommet godt i jorden, og gravølet
vel var over, så tok det på å komme friere til
enka. Om lørdagskvelden banket det tre slag i
døren til revehuset. «Å gå ut, du Korse, og se
hva det er,» sa reve-enka; hun hadde ei kjette
til tjenestjente, og hun hette Korse. Da jenta kom
ut, så stod det en bjørn på tråkka.
«Godkveld,» hilste bjørnen.
«Godkveld igjen,» sa Korse.
«Er reveenka hjemme i kveld?» spurte han.
«Hun sitter inne,» svarte jenta.
«Hva tar hun seg til i kveld,
låter hun ille eller vel?»
spurte bjørnen.
«Hun sørger over husbonds død
og gråter nesa sår og rød —
hun vet ikke sin arme råd hun,» sa kjetta.
«Be henne ut å gå,
skal hun få et godt råd!»
sa bjørnen.
Da kjetta kom inn, spurte matmoren:
«Hvem er det som tasser og banker på,
så jeg ikke må kveldsfred få?»
«Det er frierne dine,» svarte kjetta; «jeg skulde
be deg ut å gå, skulde du få et godt råd.»
«Hva lett har kufta?» spurte revefruen.
«Ven vakker brun,» sa jenta; «svær kar og
kvast syn,» sa hun.
«La'n gå, la'n gå!
Jeg trenger ikke hans råd.»
Korse gikk bort og gløttet på døren og sa:
«Hun ber deg hjematt gå,
hun vil ikke ha noe råd.»
Ja, så var det ikke annet for, bamsen måtte snu
og fare sin vei, dit han kom fra.
Næste lørdagskvelden banket det på igjen. Den
gangen stod en ulv utenfor.
«Godkveld,» sa ulven, «er reveenka hjemme?»
Jo, hun var da det.
«Hva gjør hun i kveld, låter hun ille eller
vel?» spurte han.
«Å, hun vet ikke sin arme råd,» svarte jenta;
«hun gråter nesa sår og rød, hun sørger over
husbonds død.»
«Be henne ut å gå, skal hun få et godt råd,» sa
gråbeinen.
«Hvem er det som flyer og banker på, så jeg
ikke må kveldsfred få?» spurte reveenka.
«Å det er frierer, vet jeg,» sa kjetta. «Jeg
skulde be deg ut å gå, skulde du få et godt råd,»
sa hun.
Nei, først vilde revefruen vite hva slags lett
kufta hadde.
«Ven vakker grå; lang kropp og lite på,» svarte
Korse.
«La'n gå, la'n gå, jeg trenger ikke hans råd!»
sa enka; og da gråtassen fikk det budet, måtte han
gjøre vendereise, han med.
Tredje lørdagskvelden gikk det like ens. Det
banket tre slag på døren, og kjetta reiste ut og
skulde se efter. Så var det en hare.
«Godkveld,» sa han.
«Godkveld igjen,» svarte hun; «er det fremmedfolk
ute og farer, så sent på kvelden?» sa hun.
Ja, det var da det, og så spurte han også, om
reveenka var hjemme og hva hun tok seg til.
«Hun gråter nesa sår og rød, hun sørger over
husbonds død,» svarte jenta.
«Å be henne ut å gå, skal hun få et godt råd,»
sa haren.
«Hvem er det som tripper og banker på, så jeg
ikke må kveldsro få?» sa matmoren til Korse.
«Det er nok friere det, mor!» svarte jenta.
Ja, så vilde hun vite hva lett kufta hadde denne
gangen.
«Ven vakker hvit, tett vadmel og uten slit,» sa
kjetta.
Men det blev ikke bedre, det: «La'n gå, la'n
gå, jeg trenger ikke hans råd,» svarte reveenka.
Så var det den fjerde lørdagskvelden. Best det
var, kom det tre slag i døren til revehuset igjen.
«Gå ut og se hva som er på ferde du,» sa enka
til tjenestjenta. Da kjetta kom ut, stod det en rev
på dørhella.
«Godkveld og takk for sist,» sa reven.
«Sjøl takk for sist,» svarte jenta.
«Er revefrua hjemme?» spurte han.
«Ja, hun sørger over husbonds død, og gråter
nesa sår og rød,» sa jenta; «hun vet ikke sin arme
råd, hun stakkar!»
«Bare be henne ut å gå, så skal hun få gode
råd,» sa reven.
Så gikk Korse inn.
«Hvem er det som svinser og banker på, så jeg
ikke må kveldsfred få?» spurte matmoren.
«A du vet da det,» sa kjetta, «det er frierne dine,
det. Jeg skulde be deg ut å gå, så skulde du få
gode råd.»
«Hva lett har kufta?» spurte reveenka.
«Ven vakker rød, — just som hans, er død,»
svarte kjetta.
«Kjære, be ham inn å sjå,
han har gode råd!»
sa enka.
«Send meg hit mine sokker små,
jeg vil gjerne med ham gå;
send meg hit mine sko å knappe,
jeg vil gjerne med ham lakke.»
Han vilde hun ha, og så blev det bedt lag og
bryllup hos reveenka med det samme. Og dersom
han ikke har vært i hønsegården, han også, så
lever de i revehuset den dag idag.