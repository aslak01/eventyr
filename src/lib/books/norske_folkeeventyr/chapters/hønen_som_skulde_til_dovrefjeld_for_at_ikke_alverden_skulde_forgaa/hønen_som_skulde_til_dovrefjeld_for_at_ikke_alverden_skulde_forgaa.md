# Hønen som skulle til Dovrefjell for at ikke verden skulle forgå

Det var engang en høne som hadde fløyet opp og satt seg i et eiketre til kvelds. Om natten drømte hun at kom hun ikke til Dovrefjell, så skulle verden forgå. Best som det var, hoppet hun ned og gav seg på veien. Da hun hadde gått et stykke, møtte hun en hane.

«God dag, hane pane,» sa høna.

«God dag, høne pøne; hvor skal du hen så tidlig?» sa hanen.

«Å, jeg skal gå til Dovrefjell, for at ikke verden skal forgå,» sa høna.

«Hvem har sagt deg det, høne pøne?» sa hanen.

«Jeg satt i eika og drømte det i natt,» sa høna.

«Jeg vil følge med, jeg,» sa hanen.

Ja, så gikk de et langt stykke, så møtte de en and.

«God dag, ande vande,» sa hanen.

«God dag, hane pane, hvor skal du hen så tidlig?» sa anda.

«Jeg skal til Dovrefjell, for at ikke verden skal forgå,» sa hanen.

«Hvem sa deg det, hane pane?»

«Høne pøne,» sa hanen.

«Hvem sa deg det, høne pøne,» sa anda.

«Jeg satt i eika og drømte det i natt,» sa høna.

«Jeg vil følge med,» sa anda.

Så la de av sted og gikk et stykke igjen, så møtte de en gås.

«God dag, gasse vasse,» sa anda.

«God dag, ande vande,» sa gåsa, «hvor skal du hen så tidlig?»

«Jeg skal til Dovrefjell, for at ikke verden skal forgå,» sa anda.

«Hvem sa det, ande vande?» sa gåsa.

«Hane pane.»

«Hvem sa det, hane pane?»

«Høne pøne.»

«Hvorav vet du det, høne pøne?» sa gåsa.

«Jeg satt i eika og drømte det i natt, gasse vasse,» sa høna.

«Jeg vil være med,» sa gåsa.

Da de hadde gått et stykke igjen, så møtte de en rev.

«God dag, rev skrev,» sa gåsa.

«God dag, gasse vasse.»

«Hvor skal du hen, rev skrev?»

«Hvor skal du hen, gasse vasse?»

«Jeg skal til Dovrefjell, for at ikke verden skal forgå,» sa gåsa.

«Hvem sa det, gasse vasse?» sa reven.

«Ande vande.»

«Hvem sa det, ande vande?»

«Hane pane.»

«Hvem sa det, hane pane?»

«Høne pøne.»

«Hvorav vet du det, høne pøne?»

«Jeg satt i eika og drømte det i natt, at hvis vi ikke kommer til Dovrefjell, så skal verden forgå,» sa høna.

«Å snak,» sa reven, «verden, verden forgår ikke, om dere ikke kommer dit. Nei, kom og følg med meg hjem i kula mi; det er mye bedre, for der er både godt og varmt.»

Ja, de fulgte med reven hjem i kula hans, og da de var kommet dit, la reven dygtig på varmen, så de ble søvnige allesammen. Anda og gåsa satte seg i en krok, men hanen og høna fløy opp på en kjep.

Da gåsa og anda vel hadde sovnet, tok reven og la gåsa på gloen og stekte den. Høna kjente det luktet så svidd; hun hoppet opp på en høyere pinne og sa i halvsøvne: «Fy, her stinker så, her stinker så!»

«Å snak,» sa reven, «røyken, røyken slår bare ned igjennom pipa, sett deg til å sove og hold så munn!»

Så sovnet høna igjen. Reven hadde ikke fått gåsa i seg, før han gjorde det samme med anda, tok den, la den på gloen og stekte den, og til å ete.

Så våknet høna igjen og hoppet opp på en høyere pinne.

«Fy, her stinker så, her stinker så!» sa hun, og da fikk hun opp øynene og fikk se at reven hadde ett dem begge to, både gåsa og anda; så fløy hun opp på den høyeste pinnen og satte seg der og kikket opp igjennom pipa. «Nei, nei, se alle de deilige gjessene som flyver der!» sa hun til reven.

Mikkel ut og skulle hente seg en fet steg til. I mellomtida vekket høna hanen, og sa hvorledes det var gått med gasse vasse og ande vande. Så fløy hane pane og høne pøne ut igjennom pipa, og hvis de ikke var kommet til Dovrefjell, hadde det vist vært forbi med verden.