# Hanen og høna i nøtteskogen

Hanen og høna gikk engang i nøtteskogen og skulde plukke nøtter.

Så fikk høna et nøtteskall i halsen og lå og flakset i vingene. Hanen skulde efter vann til henne; så løp han til olla og sa:

«Kjære mi olle, gi mig vann; vann gir jeg tuppa, kona mi, som ligger og dras med døden i nøtteskogen.»

Olla svarte: «Du får ikke vann av mig, før jeg får lauv av dig.»

Så løp hanen til linden: «Kjære min lind, gi mig lauv; lauv gir jeg olla, olla gir mig vann, vann gir jeg tuppa, høna mi, som ligger og dras med døden i nøtteskogen.»

«Du får ikke lauv av mig, før jeg får røde gullbånd av dig,» svarte linden.

Så løp hanen til jomfru Maria: «Kjære mi jomfru Maria, gi mig røde gullbånd; røde gullbånd gir jeg linden, linden gir mig lauv, lauv gir jeg olla, olla gir mig vann, vann gir jeg tuppa, høna mi, som ligger og dras med døden i nøtteskogen.»

«Du får ikke røde gullbånd av mig, før jeg får skor av dig,» svarte jomfru Maria.

Så løp hanen til skomakeren: «Kjære min skomaker, gi mig skor; skor gir jeg jomfru Maria, jomfru Maria gir mig røde gullbånd, røde gullbånd gir jeg linden, linden gir mig lauv, lauv gir jeg olla, olla gir mig vann, vann gir jeg tuppa, høna mi, som ligger og dras med døden i nøtteskogen.»

«Du får ikke skor av mig, før jeg får bust av dig,» svarte skomakeren.

Så løp hanen til purka: «Kjære mi purke, gi mig bust; bust gir jeg skomakeren, skomakeren gir mig skor, skor gir jeg jomfru Maria, jomfru Maria gir mig røde gullbånd, røde gullbånd gir jeg linden, linden gir mig lauv, lauv gir jeg olla, olla gir mig vann, vann gir jeg tuppa, høna mi, som ligger og dras med døden i nøtteskogen.»

«Du får ikke bust av mig, før jeg får korn av dig,» svarte purka.

Så løp hanen til treskemannen: «Kjære min treskemann, gi mig korn; korn gir jeg purka, purka gir mig bust, bust gir jeg skomakeren, skomakeren gir mig skor, skor gir jeg jomfru Maria, jomfru Maria gir mig røde gullbånd, røde gullbånd gir jeg linden, linden gir mig lauv, lauv gir jeg olla, olla gir mig vann, vann gir jeg tuppa, høna mi, som ligger og dras med døden i nøtteskogen.»

«Du får ikke korn av mig, før jeg får lefse av dig,» svarte treskemannen.

Så løp hanen til bakstekjerringa: «Kjære mi bakstekjerring, gi mig lefse; lefse gir jeg treskemannen, treskemannen gir mig korn, korn gir jeg purka, purka gir mig bust, bust gir jeg skomakeren, skomakeren gir mig skor, skor gir jeg jomfru Maria, jomfru Maria gir mig røde gullbånd, røde gullbånd gir jeg linden, linden gir mig lauv, lauv gir jeg olla, olla gir mig vann, vann gir jeg tuppa, kona mi, som ligger og dras med døden i nøtteskogen.»

«Du får ikke lefse av mig, før jeg får ved av dig,» svarte bakstekjerringa.

Så løp hanen til vedhuggeren: «Kjære min vedhugger, gi mig ved; ved gir jeg bakstekjerringa, bakstekjerringa gir mig lefse, lefse gir jeg treskemannen, treskemannen gir mig korn, korn gir jeg purka, purka gir mig bust, bust gir jeg skomakeren, skomakeren gir mig skor, skor gir jeg jomfru Maria, jomfru Maria gir mig røde gullbånd, røde gullbånd gir jeg linden, linden gir mig lauv, lauv gir jeg olla, olla gir mig vann, vann gir jeg tuppa, kona mi, som ligger og dras med døden i nøtteskogen.»

«Du får ikke ved av mig, før jeg får øks av dig,» sa vedhuggeren.

Så løp hanen til smeden: «Kjære min smed, gi mig øks; øks gir jeg vedhuggeren, vedhuggeren gir mig ved, ved gir jeg bakstekjerringa, bakstekjerringa gir mig lefse, lefse gir jeg treskemannen, treskemannen gir mig korn, korn gir jeg purka, purka gir mig bust, bust gir jeg skomakeren, skomakeren gir mig skor, skor gir jeg jomfru Maria, jomfru Maria gir mig røde gullbånd, røde gullbånd gir jeg linden, linden gir mig lauv, lauv gir jeg olla, olla gir mig vann, vann gir jeg tuppa, kona mi, som ligger og dras med døden i nøtteskogen.»

«Du får ikke øks av mig, før jeg får kull av dig,» sa smeden.

Så løp hanen til kullbrenneren: «Kjære min kullbrenner, gi mig kull; kull gir jeg smeden, smeden gir mig øks, øks gir jeg vedhuggeren, vedhuggeren gir mig ved, ved gir jeg bakstekjerringa, bakstekjerringa gir mig lefse, lefse gir jeg treskemannen, treskemannen gir mig korn, korn gir jeg purka, purka gir mig bust, bust gir jeg skomakeren, skomakeren gir mig skor, skor gir jeg jomfru Maria, jomfru Maria gir mig røde gullbånd, røde gullbånd gir jeg linden, linden gir mig lauv, lauv gir jeg olla, olla gir mig vann, vann gir jeg tuppa, kona mi, som ligger og dras med døden i nøtteskogen.»

Så syntes kullbrenneren synd på hanen og gav ham kull. Så fikk smeden kull, og vedhuggeren øks, og bakstekjerringa ved, og treskemannen lefse, og purka korn, og skomakeren bust, og jomfru Maria skor, og linden røde gullbånd, og olla lauv, og hanen vann, og det gav han til høna si, som lå for døden i nøtteskogen; og så blev hun god igjen.