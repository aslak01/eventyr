# Løgneventyr

Nå skal jeg fortelle noe rart; jeg så to stekte høns fly med brystet mot himmelen og ryggen mot jorden, og en ambolt og en møllestein svømme over Rhinen, langsomt og sakte, og en frosk satt på isen ved St. Hanstider og spiste et plogjern. Der var fire gutter som ville fange en hare; de gikk på treben og krykker, den ene var døv og den andre var blind, den tredje var stum og den fjerde kunne ikke røre en fot. Vil dere vite hvordan det gikk til? Den blinde så først haren springe over marken, den stumme ropte på den lamme, og den lamme tok den ved kragen.

Noen ville seile over land, og de spente sine seil for vinden, og de seilte over store åkre, men så måtte de ro over et stort berg, der druknet de ynkelig. En krabbe jaget en hare på flukt, og høyt oppe på taket lå det en ku som var klatret der opp, der til lands er fluene like store som gjeterne er hos oss.

